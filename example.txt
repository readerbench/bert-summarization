Pandemia a accelerat digitalizarea în toate industriile şi a pus accent avantajele tehnologiei cloud, însă acum nevoia stringentă pentru orice companie este asigurarea protecţiei cibernetice, în condiţiile în care conflictul de la graniţele României a provocat o explozie a atacurilor care vizează nu doar entităţi de stat ci şi companii private şi cetăţeni. România s-a confruntat în ultima săptămână de altfel cu un val de atacuri prin SMS - care viza extragerea de date confidenţiale din smartphone-urile persoanelor fizice, dar şi cu o serie de atacuri ale unor hackeri ruşi, care au vizat instituţii de stat şi companii private. „Astăzi partea de securitate IT devine din ce în ce mai importantă. Am trecut printr-un moment de creştere a cloudului imediat după faza iniţială a pandemiei, iar acum, odată ce companiile îşi pun toate ouăle în acelaşi coş, sunt din ce în ce mai vulnerabile şi atunci partea de securitate cibernetică este un subiect de mare actualitate în acest moment. Aceşti ultimi doi ani au venit cu schimbarea profilului consumatorului, cu schimbarea profilului de servicii de care au nevoie companiile la un moment dat. Perioada «interesantă» continuă acum cu noua criză de la de la graniţă“, a declarat în cadrul emisiunii ZF Tech Day, Bogdan Tudor, fondator şi CEO al StarTech Team, companie locală specializată în furnizarea de servicii IT, activă de 20 ani pe piaţa din România, dar şi pe piaţa din SUA de 10 ani. „Nevoia de protecţie cibernetică a afacerilor a crescut, chiar dacă o parte dintre companii au conştientizat deja acest lucru şi au luat măsuri în sensul protecţiei afacerilor, însă o parte încă nu au conştientizat şi se confruntă cu tot felul de provocări. Avem foarte multe companii care nu sunt protejate îndeajuns şi atunci marea provocare în acest moment este efortul de a proteja afacerile din România, şi nu numai, de toate aceste atacuri cibernetice care au loc în primul rând din est, din Rusia, dar au loc şi din state cumva mai îndepărtate. Coreea de Nord, de exemplu, este un alt actor statal cunoscut, recunoscut şi dovedit că a lansat atacuri împotriva unor ţinte din vestul Europei sau din Statele Unite. România nu este o insulă. Din păcate, România stă mai puţin bine, este mai puţin protejată de aceste atacuri cibernetice şi asistăm în fiecare zi la tot felul de evenimente neprevăzute“, a completat el.